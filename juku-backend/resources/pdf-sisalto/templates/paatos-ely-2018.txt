Viite: Valtiokonttorin kirje 26.9.2017 (VK/814/00.00.01.06.01/2017)

*Elinkeino-, liikenne- ja ympäristökeskusten vuoden 2018 määrärahakiintiöt

*Vuoden 2018 määrärahakiintiöt

	Valtion vuoden 2018 talousarviossa on varattu alueellisen ja paikallisen liikenteen palvelujen ostoon, palvelusopimusasetuksessa tarkoitettujen hintavelvoitteiden korjaamiseen ja alueellisen joukkoliikenteen kehittämiseen 33,529 miljoonan euron määräraha.

	Määrärahan momentin mitoituksessa on otettu huomioon 3,7 miljoonan edestä bruttomallin lipputuloja sekä Waltti -järjestelmän tuloja. Lipputuloarviota on mahdollista tarkentaa vuoden aikana. Mahdolliset muutokset lipputuloissa ja Waltti -tuloissa käsitellään joko kiintiöt uudelleen jakamalla tai lisätalousarviomenettelyn kautta.

	Liikenneviraston päätöksen perusteella liikenne- ja viestintäministeriö osoittaa elinkeino-, lii-kenne- ja ympäristökeskuksille yhteensä 31,629 miljoona euroa valtion vuoden 2018 talousarviomomentilta 31.30.63.02.

	Määräraha kiintiöidään yhdeksälle (9) täyden palvelun elinkeino-, liikenne- ja ympäristökeskukselle (ELY). Määrärahan kiintiöimisen kriteereinä on ensisijaisesti elinkeino-, liikenne-, ja ympäristökeskusten väestömäärät sekä yleisten teiden pituudet. Kriteerit perustuvat Liikenneviraston teettämään selvitykseen joukkoliikenteen valtionrahoituksesta (Liikenneviraston tutkimuksia ja selvityksiä 43/2015) ja niiden lähtökohtana on määrärahojen vaikuttavuus ja joukkoliikenteen peruspalvelutason turvaaminen alueelliset erityispiirteet huomioiden.

	Määrärahakiintiöiden valmistelun yhteydessä on lisäksi huomioitu vuoden 2017 määrärahan käyttö, aiempina vuosina myönnetyt tulokiintiöt sekä elinkeino-, liikenne- ja ympäristökeskusten omat laskelmat ja perustelut määrärahatarpeesta vuodelle 2018. Elinkeino-, liikenne- ja ympäristökeskusten esittämiä määrärahatarpeita ei kaikilta osin ole voitu ottaa kiintiöinnissä täysimääräisesti huomioon.

*Määrärahojen kiintiöt

	Joukkoliikenteen valtion rahoituksen määrärahakiintiöt vuodelle 2018:

	*ELY-keskus		*Kiintiö	*Lippu- ja		*Määrärahakiintiö
			*(ei tuloja)	*Walttitulot		*yhteensä
	Uusimaa		5,289	0,000		5,289
	Varsinais-Suomi		2,930	 		2,930
	Kaakkois-Suomi		1,380	0,000		1,380
	Pirkanmaa		1,930	 		1,930
	Pohjois-Savo		5,620	1,410		7,030
	Keski-Suomi		1,750	0,160		1,910
	Etelä-Pohjanmaa		3,780	 		3,780
	Pohjois-pohjanmaa		4,000	0,230		4,230
	Lappi		3,150	 		3,150
	*Yhteensä		*29,829	*1,800		*31,629

	Vuoden 2018 arvioidusta 3,7 miljoonan euron tulokiintiöstä jätetään jakamatta 1,9 miljoonaa euroa elinkeino- liikenne- ja ympäristökeskusten ilmoittamien vuoden 2018 alempien tuloarvioiden ja aiempien vuosien määrärahapäätösten liian suurten tulokiintiöiden vuoksi.

	Tulojen kiintiöinnissä on otettu huomioon Uudenmaan, Kaakkois-Suomen, Pohjois-Savon, Keski-Suomen ja Pohjois-Pohjanmaan Liikennevirastolle annetut tuloarviot vuodelle 2018. Vuoden 2018 tulojen osalta Uudenmaan ja Kaakkois-Suomen ELY-keskuksien tulee käyttää aikaisempien määrärahapäätösten perusteella myönnettyjä tulokiintiöitä.

	Edellä mainitut elinkeino-, liikenne- ja ympäristökeskukset, jotka järjestävät liikennettä bruttomallilla tai saavat Waltti -järjestelmästä tuloja, voivat käyttää niille osoitettua määrärahaa vain siinä määrin kuin tulokertymä mahdollistaa.

*Määrärahojen käyttö

	Liikennevirasto päättää valtion talousarviossa osoitetun määrärahan tai sen osan kiintiöimisestä elinkeino-, liikenne- ja ympäristökeskuksille. Elinkeino-, liikenne- ja ympäristökeskukset saavat itse käyttää määrärahaa joukkoliikennelain 45 §:n 1, 2 ja 4 momentin mukaisiin käyttötarkoituksiin.

	Laki liikenteen palveluista tulee kokonaisuudessaan voimaan 1.7.2018. Laki liikenteen palveluista määrittelee määrärahan käytön ja kiintiöinnin vastaavasti (III osa, 3 luku, 2§) kuin nykyinen joukkoliikennelaki.

	Laki liikenteen palveluista (III osa, 3 luku, 1§) määrittelee valtionrahoituksen uutena käyttökohteena korvauksien, tuen tai avustuksen maksamisen liikennepalvelun käyttäjälle siten, että toimivaltainen viranomainen myöntää sitoumuksen korvata liikennepalvelun kustannuksia ennalta määrättyyn arvoon asti (niin sanottu palveluseteli). Liikenne- ja viestintäministeriö ja Liikennevirasto tulee ohjeistamaan erikseen tähän liittyvistä käytännöistä vuoden 2018 aikana.

*Valtionavustuksen myöntäminen kunnalle ja kuntayhtymälle

	Toimivaltainen elinkeino-, liikenne- ja ympäristökeskus voi myöntää joukkoliikenteen valtionavustusasetuksen (1273/2013, 1318/2015) mukaisesti kunnalle ja kuntayhtymälle valtionavustusta seuraaviin tarkoituksiin:

	1) palvelusopimusasetuksen mukaisen liikenteen ostoihin liikenteen ostoihin ja palvelusopimusasetuksen mukaisesta julkisen palvelun velvoitteesta maksettavaan korvaukseen
	2) matkapalvelukeskuksen ja matkakeskuksen suunnitteluun ja kehittämiseen
	3) joukkoliikenteen suunnitteluun ja kokeiluhankkeisiin

	Kunnalle ja kuntayhtymille myönnettävän rahoituksen edellytyksenä on, että kunta osallistuu julkisen palvelun velvoitteen kustannuksiin vähintään yhtä suurella osuudella kuin valtio.

*Alueellinen ja paikallinen liikenne

	Elinkeino-, liikenne- ja ympäristökeskukset rahoittavat liikenteenharjoittajille maksettavia sopimuskorvauksia, alueellisen ja paikallisen liikenteen ostoja sekä matkalippuja koskevia hintavelvoitteita. Joukkoliikenteen järjestämistavassa 1.7.2014 tapahtunut muutos tarkoittaa sitä, että valtio korvaa alueellisia ostoja pääsääntöisesti liikenteenharjoittajille suoraan eikä enää avusta kuntia.

	Elinkeino-, liikenne- ja ympäristökeskukset voivat tehdä kuntien kanssa yhteishankintoja. Yhteishankinnoissa elinkeino-, liikenne- ja ympäristökeskukset ja kunnat rahoittavat yhdessä liikennehankintoja ennalta ja erikseen sovituin periaattein. Liikennevirasto on julkaissut selvityksen yhteishankintojen käytännöistä ja kustannustenjakoperiaatteista vuonna 2017 (Liikenneviraston tutkimuksia ja selvityksiä (16/2017).

	Lapin elinkeino-, liikenne- ja ympäristökeskus voi lisäksi ostaa tilausperusteisia Käsivarren alueen erämaalentoja vailla tieyhteyksiä olevilla alueilla asuvien asukkaiden kesäkaudella tapahtuvien peruspalveluluonteisten asiointimatkojen järjestämiseksi. Erämaalentoja ostettaessa on noudatettava liikenne- ja viestintäministeriön kirjeessä Dnro 349/79/2009 todettuja periaatteita.

	Peruspalvelutaso määritellään liikennejärjestelmätasolla ja riittää, että se toteutuu yhdellä liikennemuodolla. Palveluja ostettaessa rahaa ei saa käyttää epätarkoituksenmukaiseen tai tarpeettomasti päällekkäisen liikenteen ostamiseen, eikä sellaisen liikenteen ostamiseen, jossa matkustajakysyntää ei ole. Liikennevirasto on laatinut ohjeistuksen joukkoliikenteen palvelutason määrittelyyn (Liikenneviraston ohjeita 31/2015), jonka mukaisesti ELY-keskusten tulee toteuttaa palvelutason määrittely. Liikenteen suunnittelussa ja hankinnassa on huomioitava elinkeino-, liikenne- ja ympäristökeskusten välinen yhteistyö yhteyksillä, joilla on merkitystä useamman ELY-keskuksen joukkoliikenteen palvelutasolle.

	Joukkoliikenteen tuella kompensoidaan siirtymäajan sopimusten seutu-, kaupunki- ja työmatkalippujen hinnanalennusta. Hintavelvoitteen rahoittamisen edellytyksenä on, että kunta osallistuu hintavelvoitteen rahoittamisen kustannuksiin ainakin yhtä suurella osuudella kuin valtio.

	Joukkoliikenteen määrärahaa saa myös käyttää lippu- ja maksujärjestelmän perustamis- ja käyttökustannuksiin.

*Määrärahan käytön seuranta

	Määrärahan käytön seurantaa varten elinkeino-, liikenne- ja ympäristökeskusten tulee käyttää JUKU-järjestelmän tunnusluku ja kilpailutukset -osiota sekä Liikenneviraston toteuttamaa määrärahojen seurantataulukkoa. Lisäksi elinkeino-, liikenne- ja ympäristökeskusten tulee toimittaa Liikennevirastolle erikseen määriteltäviä selvityksiä rahoituksen käytöstä ja vaikutuksista.

	Yksikön päällikkö			Jenni Eskola
	Joukkoliikenneasiantuntija			Toni Bärman