Viite: Valtiokonttorin ohje 18.9.2018 (VK/1104/00.00.01.06.01/2018)

*Elinkeino-, liikenne- ja ympäristökeskusten vuoden 2019 määrärahakiintiöt

*Hallinnonalan virastouudistus

	Liikenteen turvallisuusvirasto Trafi ja Viestintävirasto sekä Liikenneviraston muut kuin väylätoimintaan liittyvät viranomaistehtävät yhdistetään uudeksi virastoksi, Liikenne- ja viestintävirasto Traficomiksi 1.1.2019. Laki liikenne- ja viestintävirastosta (935/2018) määrittelee viraston tehtävät.

	Liikenneviraston nykyiset joukkoliikennetehtävät mukaan lukien joukkoliikenteen valtionavustukset siirtyvät uuteen Liikenne- ja viestintävirastoon 1.1.2019 alkaen.

*Vuoden 2019 määrärahakiintiöt

	Valtion vuoden 2019 talousarviossa on varattu alueellisen ja paikallisen liikenteen palvelujen ostoon, palvelusopimusasetuksessa tarkoitettujen hintavelvoitteiden korjaamiseen ja alueellisen joukkoliikenteen kehittämiseen 32,329 miljoonan euron määräraha.

	Määrärahan momentin mitoituksessa on otettu huomioon 2,5 miljoonan edestä bruttomallin lipputuloja sekä Kelan toisen asteen koulumatkatuen ja lippu- ja maksujärjestelmään liittyviä muita tuloja. Lipputuloarviota on mahdollista tarkentaa vuoden 2019 aikana. Mahdolliset muutokset tuloissa käsitellään joko kiintiöt uudelleen jakamalla tai lisätalousarviomenettelyn kautta.

	Liikenneviraston päätöksen perusteella liikenne- ja viestintäministeriö osoittaa elinkeino-, liikenne- ja ympäristökeskuksille yhteensä 31,829 miljoona euroa valtion vuoden 2019 talousarviomomentilta 31.30.63.02.

	Määräraha kiintiöidään yhdeksälle (9) täyden palvelun elinkeino-, liikenne- ja ympäristökeskukselle (ELY). Määrärahan kiintiöimisen kriteereinä on ensisijaisesti elinkeino-, liikenne-, ja ympäristökeskusten väestömäärät sekä yleisten teiden pituudet. Kriteerit perustuvat Liikenneviraston teettämään selvitykseen joukkoliikenteen valtionrahoituksesta (Liikenneviraston tutkimuksia ja selvityksiä 43/2015) ja niiden lähtökohtana on määrärahojen vaikuttavuus ja joukkoliikenteen peruspalvelutason turvaaminen alueelliset erityispiirteet huomioiden.

	Määrärahakiintiöiden valmistelun yhteydessä on lisäksi huomioitu joukkoliikenteen toimivaltaisten viranomaisten aluemuutokset, aikaisempien vuosien määrärahan käyttö, aiempina vuosina myönnetyt tulokiintiöt sekä elinkeino-, liikenne- ja ympäristökeskusten omat laskelmat ja perustelut määrärahatarpeesta vuodelle 2019. Elinkeino-, liikenne- ja ympäristökeskusten esittämiä määrärahatarpeita ei kaikilta osin ole voitu ottaa kiintiöinnissä täysimääräisesti huomioon.

*Määrärahojen kiintiöt

	*ELY-keskus		*Kiintiö	*Tulo-	*Määrärahakiintiö
			*(ei tuloja)	*kiintiö	*yhteensä
	Uusimaa		5,175		5,175
	Varsinais-Suomi		3,119		3,119
	Kaakkois-Suomi		1,325	0,500	1,825
	Pirkanmaa		1,910	 	1,910
	Pohjois-Savo		5,450	1,300	6,750
	Keski-Suomi		1,750		1,750
	Etelä-Pohjanmaa		3,950		3,950
	Pohjois-Pohjanmaa		4,020	0,200	4,220
	Lappi		3,130		3,130
	*Yhteensä		*29,829	*2,000	*31,829

	Vuoden 2019 arvioidusta 2,5 miljoonan euron tulokiintiöstä jätetään jakamatta 0,5 miljoonaa euroa elinkeino- liikenne- ja ympäristökeskusten aiempien vuosien määrärahapäätösten liian suurten tulokiintiöiden vuoksi.

	Tulojen kiintiöinnissä on otettu huomioon Uudenmaan, Kaakkois-Suomen, Pohjois-Savon, ja Pohjois-Pohjanmaan Liikennevirastolle annetut tuloarviot vuodelle 2019. Vuoden 2019 tulojen osalta Uudenmaan ja Kaakkois-Suomen ELY-keskuksien tulee käyttää aikaisempien määrärahapäätösten perusteella myönnettyjä tulokiintiöitä.

	Edellä mainitut elinkeino-, liikenne- ja ympäristökeskukset, jotka joukkoliikenteen tuloja, voivat käyttää niille osoitettua määrärahaa vain siinä määrin kuin tulokertymä mahdollistaa.

*Määrärahojen käyttö

	Liikennevirasto päättää valtion talousarviossa osoitetun määrärahan tai sen osan kiintiöimisestä elinkeino-, liikenne- ja ympäristökeskuksille. Toimivaltaiset elinkeino-, liikenne- ja ympäristökeskukset saavat käyttää Liikenneviraston kiintiöimää määrärahaa laki liikenteen palveluista III osan 4 luvun 1 §:n 1 momentin 1-3 kohdissa mainittuihin tarkoituksiin. Ne voivat myös myöntää valtionavustusta kunnalle tai kuntayhtymälle käytettäväksi mainitun pykälän mukaisiin tarkoituksiin.

	Laki liikenteen palveluista (III osa 3 luku 1§ 1 momentin 2 kohta) määrittelee valtionrahoituksen uutena käyttökohteena korvauksien, tuen tai avustuksen maksamisen liikennepalvelun käyttäjälle siten, että toimivaltainen viranomainen myöntää sitoumuksen korvata liikennepalvelun kustannuksia ennalta määrättyyn arvoon asti. Kohta sisältää niin sanotun palvelusetelimallin. Tämän päätöksen perusteella määrärahaa ei tule käyttää palveluseteliin. Mikäli palveluseteli otetaan käyttöön, se edellyttää muutosta valtioneuvoston asetukseen liikenteen palveluiden valtionavustuksista (509/2018) ja erillistä ohjeistusta elinkeino-, liikenne- ja ympäristökeskuksille.

*Valtionavustuksen myöntäminen kunnalle ja kuntayhtymälle

	Toimivaltainen elinkeino-, liikenne- ja ympäristökeskus voi myöntää liikenteen palvelujen valtionavustusasetuksen (509/2018) mukaisesti kunnalle ja kuntayhtymälle valtionavustusta seuraaviin tarkoituksiin:

	1) palvelusopimusasetuksen mukaisen liikenteen ostoihin liikenteen ostoihin ja palvelusopimusasetuksen mukaisesta julkisen palvelun velvoitteesta maksettavaan korvaukseen
	2) liikenteen palvelujen suunnitteluun, kehittämiseen ja kokeiluhankkeisiin

	Kunnalle ja kuntayhtymille myönnettävän rahoituksen edellytyksenä on, että kunta osallistuu julkisen palvelun velvoitteen kustannuksiin vähintään yhtä suurella osuudella kuin valtio.

*Alueellinen ja paikallinen liikenne

	Elinkeino-, liikenne- ja ympäristökeskukset rahoittavat liikenteenharjoittajille maksettavia sopimuskorvauksia, alueellisen ja paikallisen liikenteen ostoja sekä matkalippuja koskevia hintavelvoitteita. Joukkoliikenteen järjestämistavassa 1.7.2014 tapahtunut muutos tarkoittaa sitä, että valtio korvaa alueellisia ostoja pääsääntöisesti liikenteenharjoittajille suoraan eikä enää avusta kuntia.

	Elinkeino-, liikenne- ja ympäristökeskukset voivat tehdä kuntien kanssa yhteishankintoja. Yhteishankinnoissa elinkeino-, liikenne- ja ympäristökeskukset ja kunnat rahoittavat yhdessä liikennehankintoja ennalta ja erikseen sovituin periaattein. Liikennevirasto on julkaissut selvityksen yhteishankintojen käytännöistä ja kustannustenjakoperiaatteista vuonna 2017 (Liikenneviraston tutkimuksia ja selvityksiä (16/2017).

	Lapin elinkeino-, liikenne- ja ympäristökeskus voi lisäksi ostaa tilausperusteisia Käsivarren alueen erämaalentoja vailla tieyhteyksiä olevilla alueilla asuvien asukkaiden kesäkaudella tapahtuvien peruspalveluluonteisten asiointimatkojen järjestämiseksi. Erämaalentoja ostettaessa on noudatettava liikenne- ja viestintäministeriön kirjeessä Dnro 349/79/2009 todettuja periaatteita.

	Peruspalvelutaso määritellään liikennejärjestelmätasolla ja riittää, että se toteutuu yhdellä liikennemuodolla. Palveluja ostettaessa rahaa ei saa käyttää epätarkoituksenmukaiseen tai tarpeettomasti päällekkäisen liikenteen ostamiseen, eikä sellaisen liikenteen ostamiseen, jossa matkustajakysyntää ei ole. Liikennevirasto on laatinut ohjeistuksen joukkoliikenteen palvelutason määrittelyyn (Liikenneviraston ohjeita 31/2015), jonka mukaisesti ELY-keskusten tulee toteuttaa palvelutason määrittely. Liikenteen suunnittelussa ja hankinnassa on huomioitava elinkeino-, liikenne- ja ympäristökeskusten välinen yhteistyö yhteyksillä, joilla on merkitystä useamman ELY-keskuksen joukkoliikenteen palvelutasolle.

	Joukkoliikenteen tuella kompensoidaan siirtymäajan sopimusten seutu-, kaupunki- ja työmatkalippujen hinnanalennusta. Hintavelvoitteen rahoittamisen edellytyksenä on, että kunta osallistuu hintavelvoitteen rahoittamisen kustannuksiin ainakin yhtä suurella osuudella kuin valtio.

	Joukkoliikenteen määrärahaa saa myös käyttää lippu- ja maksujärjestelmän investointi- ja käyttökustannuksiin.

*Määrärahan käytön seuranta

	Määrärahan käytön seurantaa varten elinkeino-, liikenne- ja ympäristökeskusten tulee käyttää JUKU-järjestelmän tunnusluku ja kilpailutukset -osiota sekä Liikenne- ja viestintäviraston toteuttamaa määrärahojen seurantataulukkoa. Lisäksi elinkeino-, liikenne- ja ympäristökeskusten tulee toimittaa Liikenne- ja viestintävirastolle erikseen määriteltäviä selvityksiä rahoituksen käytöstä ja vaikutuksista.


	Yksikön päällikkö			Juuso Kummala
	Joukkoliikenneasiantuntija			Toni Bärman